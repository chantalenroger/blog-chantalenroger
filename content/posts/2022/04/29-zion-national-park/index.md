---
title: "Zion National Park"
date: 2022-04-29T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Verenigde Staten
- 2022
---

Het is niet zo heel ver rijden van Bryce naar Zion National Park, dus we hebben alle tijd om uitgebreid te ontbijten. Dit doen we niet bij Ruby's Inn, maar bij Bryce Canyon Pines Restaurant. Binnen een mum van tijd staat de hele tafel vol met lekkere dingen: ei, hash browns, bacon, french toast (gezond, want een schijfje sinaasappel), jus uit een machine en een emmer koffie. Het smaakt heerlijk! Op de koffie na dan.

![Zion National Park](./images/IMG_0859.jpg)

![Zion National Park](./images/IMG_0861.jpg)

Met volle buik stappen we in de voiture om via de UT-12 en UT-89 richting Zion te rijden. Bij Mount Carmel Junction rijden we nog een klein stukje door naar het zuiden om de Belly of the Dragon te bezoeken. Klinkt bijzonder heftig, maar is gewoon een tunnel onder de weg door. Het is er wel donker, en Sofie vindt het in het begin behoorlijk spannend.

{{< youtube id="Nqb2OtSyp2s" autoplay="true" title="Belly Of The Dragon, Mount Carmel Junction, Utah">}}

![Zion National Park](./images/IMG_2751.JPG)

![Zion National Park](./images/IMG_2748.JPG)

Na een kwartiertje hebben we het wel gezien, en rijden we via de fantastische UT-9 Zion National Park in. Het is en blijft ons favoriete park. Het is heerlijk weer vandaag, en we slingeren dat het een lieve lust is de vallei in. We zijn hier natuurlijk al redelijk vaak geweest, dus we laten deze keer de grote, bekende wandelingen en bezienswaardigheden voor wat het is. Net na de tunnel bij Zion Scenic Drive Viewpoint 2 parkeren we de auto, en gaan een stukje klauteren over rotsblokken in de Pine Creek.

![Zion National Park](./images/IMG_2777.JPG)

![Zion National Park](./images/IMG_2791.JPG)

![Zion National Park](./images/IMG_0869.jpg)

Na een half uurtje komen we bij een waterval uit. Sofie trekt meteen de schoenen uit om de voetjes nat te maken. Het is een prachtig plekje, en er is helemaal niemand.

![Zion National Park](./images/IMG_0878.jpg)

Na een tijdje te hebben rondgehangen zijn we weer teruggelopen naar de auto. Het ijs bij de uitgang van het park is welverdiend, en het ritje naar Best Western Coral Hills in St George gaat voorspoedig. Dit hotel is voor de komende drie nachten onze uitvalsbasis.

![Zion National Park](./images/IMG_0880.jpg)

Na het avondeten bij de Applebee's zijn we nog gaan zwemmen in Sand Hollow Aquatic Center, het lokale zwemparadijs.

![Zion National Park](./images/IMG_0881.jpg)
