---
title: "Cinque Terre"
date: 2022-08-11T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Italië
- 2022
---

Vandaag gaan we met de trein van Levanto naar Monterosso. Van daaruit wandelen we naar het volgende dorpje Vernazza. Dat is maar 4 kilometer, dus het plan is dat we vanuit Vernazza naar het laatste dorpje (Riomaggiore) gaan met de trein en dan vandaaruit met de boot terug naar huis. Het loopt vandaag echter iets anders dan gepland.

De treinreis naar Monterosso duurt maar 5 minuten, en gaat voornamelijk door tunnels. Van de omgeving is dus niet veel te zien. We stappen uit nagenoeg op het strand. Het is nu 11 uur en het is al "gezellig druk". Dit blijkt achteraf een voorbode te zijn voor wat ons nog te wachten staat...

{{< imgproc "images/IMG_4343.JPG" Fit "1024x768 r0" >}}

Vol goede moed beginnen we aan de wandeling. Het is vandaag enorm heet en ook nog eens benauwd. Het wandelingetje van 4 kilometer blijkt voornamelijk te bestaan uit veel trappen. Maar dan ook wel heel veel trappen. Bovendien van het soort dat je voor iedere trede een huishoudtrapje nodig hebt om naar boven te komen. Kortom, het duurt allemaal veel langer dan gepland. De uitzichten onderweg zijn wel heel mooi, dus we pauzeren vaak om hiervan te genieten (en om weer op adem te komen ;-)).

{{< imgproc "images/IMG_4360.JPG" Fit "1024x768 r0" >}}

{{< imgproc "images/IMG_4378.JPG" Fit "1024x768 r0" >}}

{{< imgproc "images/IMG_4379.JPG" Fit "1024x768 r270" >}}

{{< imgproc "images/IMG_1662.jpg" Fit "1024x768 r0" >}}

Na anderhalf uur klimmen, klauteren en zweten zien we eindelijk Vernazza liggen. Vanaf hier duikt het pad de diepte in.

{{< imgproc "images/IMG_1670.JPG" Fit "1024x768 r0" >}}

Met dikke dijbenen komen we aan in de hoofdstraat van het dorpje. Als je al eens in Disneyland aan het einde van de dag naar het afsluitende vuurwerk hebt gekeken, en daarna met z'n allen naar de uitgang loopt, dán kun je je voorstellen hoe druk het is in de smalle straatjes. Verbaasd kijken we elkaar aan: wát de hel is hier aan de hand???? We worden alle drie op slag chagrijnig. Schouder aan schouder waggelen we naar het strand.

{{< imgproc "images/IMG_1680.JPG" Fit "1024x768 r0" >}}

We vinden gelukkig nog een redelijk plekje op het strandje. Sofie trekt de zwembroek aan en neemt een duik in de zee om af te koelen.

{{< imgproc "images/IMG_1682.JPG" Fit "1024x768 r0" >}}

Ik ga ondertussen op zoek naar wat te eten en drinken. We eten een heerlijke focaccia op het strand. Vanwege de drukte, tijd en warmte kiezen we ervoor om de trein weer terug te nemen naar Levanto. De rest van Cinque Terre bezoeken we wel een andere keer, buiten het hoogseizoen!
