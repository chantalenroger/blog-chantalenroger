---
title: "Gran Canaria"
date: 2022-10-24T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Gran Canaria
- 2022
---

Ons vliegtuig vertrekt al om 6 uur in de ochtend, dus we hebben maar een overnachting geboekt in hotel CitizenM. Vanuit het hotel ben je in vijf minuten in de vertrekhal, dus dat is ideaal. Gistermiddag zijn we al naar Schiphol gereden. Nadat we de koffers in de kamer hebben gezet, en de auto op P3 hebben achtergelaten, gaan we traditiegetrouw naar het panoramadek om alvast wat vliegtuigen te bekijken.

{{< imgproc "images/IMG_1998.jpg" Fit "1024x768 r0" >}}

We maken het niet al te laat want vannacht gaat om 2 uur de wekker.

Om 3 uur in de nacht sluiten we aan in een beste rij voor de incheckbalie. Iedereen is bang zijn vlucht te missen, en dus komen de mensen veel te vroeg naar Schiphol. Gelukkig snapt het grondpersoneel van de TUI dit, en al snel wordt iedereen van de vlucht naar Gran Canaria uit de rij gehaald. Uiteindelijk hebben we nog geen tien minuten in de rij gestaan :-) En, heel toevallig, bij de incheckbalie sta ik naast oud collega Alex die met zijn gezin een weekje naar Turkije gaat. Bij de security zijn we meteen aan de beurt, en dus hebben we alle tijd om langzaamaan richting onze gate te wandelen.

De vlucht naar Gran Canaria is best een lange zit eigenlijk: 4 uur en 40 minuten, opgevouwen en wel. Je zou er wat chagrijnig van kunnen worden.

{{< imgproc "images/IMG_2001.jpg" Fit "1024x768 r0" >}}

Met een uurtje tijdverschil landen we uiteindelijk rond 10 uur lokale tijd. De koffer is er al snel en het ophalen van de auto (een witte Seat Arona) gaat ook super vlot. Deze compacte stads-SUV moet ons de komende week overal vergezellen op het eiland. Prima autootje, en alle tassen passen net in de kofferbak.

Eerste stop is de Decathlon in Telde, op een minuut of 10 noordelijk van het vliegveld. We moeten namelijk een parasolletje en een duikbril kopen. Aangekomen op de parkeerplaats, trekken we snel de korte broek aan, want het is warm: 27 graden!

We kunnen pas na 3 uur in ons huis, dus nemen we de tijd om de noordkant van het eiland alvast een beetje te verkennen. Via de kustweg rijden we naar Agaete. We slenteren een beetje over de boulevard, er hangt een fijne vibe. Terwijl we het spektakel van de golven aanschouwen (de zee is wild!), nuttigen we op een bankje een broodje kipsalade en chorizo. Nou ja, broodje, in het Spaans heet het "bocadillo" en dan smaakt het automatisch beter!

{{< imgproc "images/IMG_2012.jpg" Fit "1024x768 r0" >}}

{{< imgproc "images/IMG_2014.jpg" Fit "1024x768 r0" >}}

Tot nu toe hebben we snelweg gereden, maar vanaf nu gaat het over slingerweggetjes bergje op bergje af. Het is heerlijk rijden, met fantastische uitzichten op de bergen aan de linkerkant, en de woeste zee aan de rechterkant.

Onderweg stoppen we nog even bij Mirador del Balc√≥n. Het uitzichtpunt, hangend aan de top van een reeks torenhoge kliffen, heeft de bijnaam "De staart van de draak". Gelukkig hebben we geen draak gezien, maar het uitzicht is geweldig!

{{< imgproc "images/IMG_2018.jpg" Fit "1024x768 r0" >}}

{{< imgproc "images/IMG_4927.JPG" Fit "1024x768 r0" >}}

Via nog meer haarspeldbochten en enorme hoogteverschillen komen we uiteindelijk aan bij ons huis: [Villa Tauro Beach & Golf](https://www.villataurobeach.nl/). Een hele mond vol, maar het is dan ook wel erg mooi. Verwarmd zwembad, mooi terras, twee grote slaapkamers, twee badkamers, mooie keuken. We voelen ons meteen thuis. Natuurlijk moet direct bij aankomst het zwembad worden uitgeprobeerd. Terwijl Sofie en ik een duik nemen, gaat Chantal op zoek naar een supermarkt om wat eten te regelen voor vanavond. Het wordt BBQ, en het smaakt prima, zo op het terras. 's Avonds gaan we allemaal op tijd naar bed, want het was een erg lange dag.



