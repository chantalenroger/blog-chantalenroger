---
title: "Glacier National Park"
date: 2019-07-18T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Verenigde Staten
- 2019

draft: false
comments: false
---

De west ingang van Glacier National Park ligt op ongeveer drie kwartier rijden van ons hotel in Kalispell. De rit er naar toe is niet al te enerverend, maar zodra je het park in rijdt verandert dat al heel snel. De natuur hier is overweldigend, van dichte bossen, naar hoge passen, grasland, meren, en moerassen: ze hebben het hier allemaal. Dit alles kun je aanschouwen en ervaren door de zogenaamde Going To The Sun road helemaal af te rijden van West Glacier naar het noord-oostelijk hiervan gelegen St Mary. En wat een weg! We hebben in het verleden al het een en ander gezien, maar dit slaat echt alles. Onwaarschijnlijk! Enige nadeel: er is nogal wat verkeer wat in slakkengang de berg op en af rijdt. Maar dat geeft voor met name de bestuurder gelukkig ook ruimschoots de tijd om links en rechts (en boven!) te kunnen genieten. Wel goed opletten, want de weg is on-Amerikaans smal.

Maar goed, eerste stop deze ochtend was het Apgar visitor center om het junior ranger boekje van Sofie op te halen. Daarna gaan we vlug op pad, want de parkeerplaats bij de Avalanche Lake Trail is vaak al vroeg in de ochtend vol. Wij waren er om 9 uur en we moesten al zoeken naar een parkeerplek, maar die hadden we gelukkig redelijk snel gevonden. De wandeling naar het Avalanche Lake is ongeveer 4 kilometer enkele reis, en begint makkelijk.

![Glacier National Park](./images/P1010889.JPG)

Oh, en we worden er nogmaals aan herinnerd dat we ons echt in berenland bevinden.

![Glacier National Park](./images/P1010891.JPG)

Het makkelijke pad is onderdeel van de Trail of the Cedars. Na ongeveer 500 meter is de afslag naar de Avalanche Lake Trail, en wordt het padje meteen een stuk lastiger. Het is vooral klimmen, en we gaan soms door donker bos. Normaal gesproken vinden we het niet heel fijn wanneer er veel andere mensen op het pad zijn. Maar nu vinden we het eigenlijk wel een fijne gedachte. Wat opvalt is dat bijna iedereen die we tegenkomen de anti-beren-spray binnen handbereik heeft.

![Glacier National Park](./images/P1010899.JPG)

Al snel komen we bij een mooie waterval.

![Glacier National Park](./images/P1010909.JPG)

![Glacier National Park](./images/IMG_6240.JPG)

Het pad gaat verder, en we volgen de avalanche creek.

![Glacier National Park](./images/P1010918.JPG)

![Glacier National Park](./images/P1010925.JPG)

![Glacier National Park](./images/IMG_6242.JPG)

![Glacier National Park](./images/IMG_6248.JPG)

Na ongeveer 7 kwartier komen we bij het meer aan. De weersvoorspellingen waren voor vandaag niet al te best, dus de regenbroeken en regenjassen hebben we voor de zekerheid in de rugzakken ingepakt. En gelukkig hadden we ze niet voor niets meegenomen. Direct bij aankomst bij het meer werden we getrakteerd op een enorme bui met hagelstenen. Dus snel de regenjassen aan en schuilen onder de bomen. De bui was met een paar minuten gelukkig weer voorbij, en meteen kwam de zon een paar minuten tevoorschijn. We hebben maar snel wat foto's gemaakt, en weer terug richting auto, want de lucht blijft redelijk dreigend.

![Glacier National Park](./images/IMG_6260.JPG)

Op de weg terug hebben we onze boterhammetjes opgegeten aan de oever van de beek.

![Glacier National Park](./images/IMG_6267.JPG)

![Glacier National Park](./images/P1010962_fixed.jpg)

Toen we weer bij de Trail of the Cedars aankwamen, zijn we rechtsaf geslagen om het rondje af te maken. Onderweg hadden we nog een mooi uitzicht op de waterval.

![Glacier National Park](./images/P1010994.JPG)

![Glacier National Park](./images/P1011012.JPG)

Na de wandeling zijn we de Going The Sun road verder naar boven gereden naar de Logan Pass Visitor Center. Ondanks het wat twijfelachtige weer zijn de uitzichten overweldigend.

![Glacier National Park](./images/P1011030.JPG)

![Glacier National Park](./images/P1011068.JPG)

![Glacier National Park](./images/P1011072.JPG)

![Glacier National Park](./images/P1011081.JPG)

![Glacier National Park](./images/P1011087.JPG)

## 1 opmerking

### Gerard 24 juli 2019 om 11:14

Het is toch wel een hele mooie omgeving waar jullie rondtrekken. Wij genieten met jullie mee
