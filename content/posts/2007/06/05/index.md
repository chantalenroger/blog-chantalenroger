---
title: "Canyonlands National Park"
date: 2007-06-05T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Verenigde Staten
- 2007
comments: false
---

Op ons gemak ontbijten we. Toen zijn we via een scenic byway naar Moab gegaan. We hebben hele stukken langs de Colorado river gereden met veel spectaculaire vergezichten. In Moab aangekomen, gaan we direct naar Arches National Park. Maar helaas: de campground is al vol. We kopen alvast de National Parks Pass en rijden naar het nabij gelegen Canyon Lands National Park. Hier is gelukkig wel plek op de (enige) camping.

Nadat we onszelf geregistreerd hebben, gaan we naar het Visitor Center. Daarna helemaal naar het einde van de weg door het park gereden. Hier is een wandeling naar de Upheaval Dome met twee viewpoints. De wandeling naar de eerste viewpoint is een makkie, die naar de tweede is erg pittig en gelukkig hebben we genoeg water bij ons.

![Canyonlands National Park](./images/IMG_2282.JPG)

Hierna lopen we nog naar de Whale Rock en daarna rijden we terug naar de campground Willow Flat. Op loopafstand hiervan ligt de Green River Overlook met een bijzonder mooi uitzicht.

![Canyonlands National Park](./images/IMG_2354.JPG)

![Canyonlands National Park](./images/IMG_2355.JPG)

Het waait de hele dag al erg hard, en dat wordt 's avonds alleen maar erger. Met windstoten tot 50 mph doen we 's nachts geen oog dicht. De hele camper wiebelt en schudt en de volgende ochtend blijkt dat alle mensen die in tenten sliepen maar in hun auto zijn gekropen.
