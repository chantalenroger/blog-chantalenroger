---
title: "Capitol Reef National Park"
date: 2022-04-27T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Travel
- USA 2022
---

Vanmorgen zijn we vroeg opgestaan, want we hebben een redelijke lange rit af te leggen naar onze volgende overnachting. We verlaten Moab via de UT-191 richting interstate 70. Daar gaan we naar het westen, om iets voorbij Green River de UT-24 te nemen. Deze weg is nagenoeg verlaten en rijdt dwars door de woestijn. Het is fantastisch. Alleen al het rijden in Amerika heb ik de afgelopen Corona jaren gemist. Zo uitgestrekt, zo ver je kunt kijken alleen maar rotsen, wat verdwaalde boompjes en planten.

Bij Hanksville gaan we UT-24 op die ons via een waanzinnig mooie weg naar Capitol Reef National Park brengt. Onderweg stoppen we nog even bij een parkeerplaats waar Sofie met de voetjes in de Fremont River heeft gespeeld.

{{< imgproc "images/IMG_2544.JPG" Resize "1000x" >}}

Voor een snelle sanitaire stop gaan we even naar het visitor center. Daar vragen we ook even naar de wegconditie van een onverharde weg die we willen rijden. Die blijkt goed te zijn, ook voor onze voiture.

We rijden weer een klein stukje terug het park uit en slaan dan de Old Notom Road in. Zoals gezegd, de weg is onverhard, maar is redelijk vlak. Dus het rijdt bijna als een normale asfaltweg. Het is wel een ietsiepietsie stoffiger...

{{< imgproc "images/IMG_2593.JPG" Resize "1000x" >}}

{{< imgproc "images/IMG_2565.JPG" Resize "1000x" >}}

Onderweg lunchen we op een wilderness campground. Wat een mooi plekje! Jammer dat je hier met huurcampers niet kunt komen, anders zouden we hier zekerteweten op een (hopelijk) aankomende campertrip gaan staan.

{{< imgproc "images/IMG_0797.jpg" Resize "1000x" >}}

De uitzichten onderweg zijn geweldig. Er is wel wat verkeer, maar ik denk dat we op de hele weg 10 auto's zijn tegengekomen. Om uit de vallei te komen, moet je de Burr Trail Switchbacks nemen. Dit is een serie haarspeldbochten die stijl de rots trotseert. Spectaculair!

{{< imgproc "images/IMG_2594.JPG" Resize "1000x" >}}

{{< imgproc "images/burr-trail-switchbacks.jpg" Resize "1000x" >}}

Na nog meer rijgenot kom je uiteindelijk uit op UT-12 die ons vlotjes naar het plaatsje Escalante brengt. Hier overnachten we in een zogenaamde yurt. Dit is een ronde tent met (in ons geval) een doorsnee van een meter of 7, en is voorzien van alle gemakken: king size bed, koelkast, bank, douche, toilet, etc. Er staat zelfs fruit en een overheerlijke quiche in de koelkast voor morgenvroeg.

{{< imgproc "images/IMG_0811.jpg" Resize "1000x" >}}

{{< imgproc "images/IMG_0816.jpg" Resize "1000x" >}}

Sofie heeft al snel de hangstoelen in de smiezen, en gaat daar lekker lezen in de schaduw terwijl wij het avondeten voorbereiden.

{{< imgproc "images/IMG_0817.jpg" Resize "1000x" >}}

Het is een pareltje, we voelen ons direct 100% op ons gemak. Wat een mooie plek, met super aardige eigenaren, en Sofie heeft heerlijk kunnen schommelen.

{{< imgproc "images/IMG_0822.jpg" Resize "1000x" >}}

Na het eten hebben we nog wat gerommeld, en toen het donker was (ook hier wordt het echt vele malen donkerder dan bij ons in Nederland), hebben we genoten van de indrukwekkende sterrenhemel.

{{< imgproc "images/IMG_0830.jpg" Resize "1000x" >}}

Helaas konden we ons verblijf niet verlengen, alle yurts zijn de komende dagen al bezet. We hadden best een dagje extra willen blijven.
