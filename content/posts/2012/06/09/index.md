---
title: "Big South Fork - Bandy Creek"
date: 2012-06-09T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Verenigde Staten
- 2012

comments: false
---

Na de immense drukte van de Smokies, waren we wel toe aan wat rust. Dus zijn we in de camper gesprongen, en zijn we een stukje naar het noorden gereden naar Big South Fork National River and Recreation Area. Een hele mond vol, dat is waar, maar er was nagenoeg niemand. Onderweg nog even ontbeten bij de Starbucks in Maryville Tenessee.

Op de eerste camping Bandy Creek was een zwembad waar we direct na aankomst een duik in genomen hebben. We waren er net op tijd weer uit voordat een enorme hoosbui, inclusief een enkele donderklap, naar beneden kwam. Dus we hebben (uiteraard) gebbq-ed onder de luifel.

De volgende dag zijn we naar de Angel Falls Lookout gelopen. In tegenstelling tot wat de naam doet vermoeden, zijn het dus géén watervallen, maar is het een stroomversnelling in de rivier ("hazardous rapids" volgens de borden, maar toen wij er waren kwam het water amper tot aan je enkels). Kortom, een teleurstelling!

![Angel Falls Lookout](./images/IMG_0749.JPG)

![Angel Falls Lookout](./images/IMG_0760.JPG)

Na al dit natuurspektakel zijn we binnen hetzelfde park doorgereden naar de volgende camping Blue Heron. Hier stonden we helemaal alleen op de camping, samen met een of andere groep jongeren die op bijbelkamp waren.

Volgens ons zitten we heel behoorlijk in de biblebelt van America. Ze hebben hier bij wijze van spreken meer kerken dan bomen, en overal zie je spreuken langs de weg als "Warning: Jesus is coming!" en "Are you 100% sure you are going to heaven?". Maar de mooiste spreuk was wel deze: "Remember our veterans, they gave us freedom so we can worship our Lord". Ik persoonlijk kreeg er een beetje jeuk van, ook al omdat dit het enige land is waar onze lieve heer reclame maakt in neonletters.
