---
title: "Natural Bridge"
date: 2012-06-12T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Verenigde Staten
- 2012

comments: false
---

Vandaag is iets gebeurd wat we nog nooit hebben meegemaakt: geen plek op een camping! Chantal had, puur op de leuke naam, de camping Yogi Bear's Jellystone Camp Resort in Natural Bridge, Virginia uitgekozen. Dat was een heel eind rijden vanuit Asheville in Tennessee, en dus hebben we besloten om een maar een klein stukje van de Blue Ridge Parkway te rijden en daarna de Interstate op te gaan. De parkway is wat ze noemen een Scenic Route, maar op sommige wat hoger gelegen plekken was het zicht door de mist behoorlijk beperkt. In een flauwe bui noemden we het al vlug een ZieNiks Route.

![Blue Ridge Parkway](./images/IMG_0930.JPG)

We kwamen om 20.30 uur pas aan bij Yogi en toen bleek dat ze vol waren, waarschijnlijk omdat het dit weekend Father's Day weekend is en dat waren we even vergeten. Gelukkig was er op de nabij gelegen KOA wel plek, en dus staan we nu mooi in het bos en niet tussen de ongetwijfeld jengelende kinderen bij Yogi Bear.
