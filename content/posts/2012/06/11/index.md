---
title: "Deep Creek"
date: 2012-06-11T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Verenigde Staten
- 2012

comments: false
---

Helemaal in het zuiden van Great Smoky NP ligt Deep Creek. Bij aankomst word je vriendelijk welkom geheten door zwaaiende jongedames, die je een autoband willen aansmeren. Hiermee moet je dan 2 kilometer naar boven lopen, om vervolgens bovenop die band in de rivier te gaan liggen en naar beneden te gaan.

![Deep Creek](./images/IMG_0859.JPG)

Omdat ik geen zin had in een nat pak zijn wij zonder band naar boven gelopen om de Indian Creek waterval te bekijken.

![Indian Creek](./images/IMG_0866.JPG)

Deze ligt er behoorlijk mooi bij en het stikte er van de vlinders.

![Indian Creek](./images/IMG_0862.JPG)

Het met een band de rivier afzakken schijnt met name in de zomer een geliefde bezigheid te zijn. Ben benieuwd of je dan nog water kan zien, want het was nu al behoorlijk druk!

![Deep Creek](./images/IMG_0895.JPG)

Hierna zijn we officieel begonnen aan de terugreis richting New York, of eigenlijk naar Middletown, New Jersey, want daar moeten we de camper volgende week vrijdag inleveren. Dus zijn we weer de Blue Ridge Parkway opgedraaid, deze keer in noordelijke richting, en naar Asheville in Tennessee gereden. Dit meest zuidelijke deel van de Parkway hebben we op de heenreis overgeslagen. Ze noemen dit stuk ook wel de Dragon's Tail vanwege de extra slingers in de weg (ik mis mijn motor!). We hebben in Asheville overnacht op de Bear Creek campground en daar hebben we gezellig tussen de 40+ foot bussen gestaan van de RV-bejaarden. De meneer en mevrouw naast ons hebben toen ze met pensioen gingen hun huis verkocht en rijden nu het hele jaar door met hun enorme RV door Amerika. Wat een leven!

![California](./images/IMG_0905.JPG)

Onze camper heeft een nummerbord uit Californië en we hebben zeker al tien keer de vraag gehad uit welk deel van die staat we komen, en of we helemaal uit Californië hierheen hebben gereden. En we hebben meer leuke gesprekken gehad: toen ik begin deze week wilde tanken en dus mijn creditkaart in de pomp duwde, vroeg het ding om de postcode (dit wordt als verificatie gebruikt om te kijken of het wel jouw creditkaart is). Op zich een terechte vraag, probleem is alleen dat je hier dus geen Nederlandse postcode kunt opgeven. Toen ik dit ging melden aan de zeer blonde jongedame van de Shell, vroeg ze heel verbaasd of ik uit Canada kwam. Nu kan dit natuurlijk betekenen dat mijn Engels met Canadees accent perfect is, of dat de zeer blonde jongedame van de Shell niet zo heel slim was. Ik ga er overigens in alle bescheidenheid van uit dat mijn Engels met Canadees accent niet perfect is.

Een zekere keurige meneer op een camping zei geheel terecht dat, aan mijn accent te horen, we niet uit North Carolina kwamen. Toen ik zei dat hij daar gelijk in had en dat we uit South Carolina kwamen, keek hij héél dom en vroeg "really???".
