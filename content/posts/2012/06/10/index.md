---
title: "Big South Fork - Blue Heron"
date: 2012-06-10T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Verenigde Staten
- 2012

comments: false
---

We hebben twee nachten gereserveerd op de Blue Heron camping. 's Morgens zijn we eerst naar Devil's Jump gaan kijken. Ook hier weer dezelfde teleurstelling als gisteren: na 2 kilometer wandelen door een bos met enorme bijen, is van de feitelijke attractie niets te zien! Er liggen allemaal boomstronken en aangespoelde rotzooi voor. Dus zijn we weer teruggelopen naar de camper. Deze hadden we geparkeerd op het eindstation van de Big South Fork Scenic Railway. Op deze plek werden vroeger wagons geladen met steenkool, die ze hier uit de grond haalden.

![Big South Fork Scenic Railway](./images/IMG_0803.JPG)

![Big South Fork Scenic Railway](./images/IMG_0810.JPG)

Hierna wilden we natuurlijk wel de mijn zelf bezoeken. Een stukje terug op de weg was een mini-afslag met een weggetje wat net zo breed was als onze camper. Na een kilometer of zo kwamen we bij de toegangspoort en direct daarna ging de weg over van mooi asfalt naar een grindpad, en ging het meteen enorm steil naar beneden. Dus helaas pindakaas, niet geschikt voor onze RV... En natuurlijk geen plek om te keren! Dus hebben we een kilometer achteruit moeten rijden. Chantal is achter op de bumper gaan staan om mij aanwijzingen te kunnen geven. Wat een ellende zeg, maar gelukkig hebben we geen tegenliggers gehad en is uiteindelijk alles goed gekomen.

![Big South Fork Scenic Railway](./images/IMG_0782.JPG)

Kortom, we waren wederom teleurgesteld en zijn we maar op zoek gegaan naar de Yahoo Falls (die liggen vlakbij de Bing Falls en Google Falls). Via een prachtig weggetje, waarvan de laatste 2 kilometer onverhard, kwamen we aan op een volledig verlaten picnic area. En wéér werden we teleurgesteld! De waterval bevatte nog minder water dan een gemiddelde douche!
En toen was de maat vol: de tweede nacht op Blue Heron hebben we geschonken aan de National Park Service en we zijn weer terug gereden naar Pigeon Forge, een noordelijk toegangsstadje van Smoky National Park. We vonden een mooi plekje op de Foothills RV Park. 's Avonds hebben we het trolleybusje genomen richting centrum en hebben heerlijk gegeten bij het Old Mills Pottery restaurant. Het was lekker weer, dus we zaten op het terras. Na alle belevenissen van vandaag had ik natuurlijk een enorme pils verdiend, maar die mochten ze dus niet serveren op het terras (!?!?!). Gelukkig was de jongeman gaarne bereid om mijn bier te serveren in een koffiemok! Gelukkig hadden ze grote mokken...

## 1 opmerking

### Gerard 17 juni 2012 om 11:58

Na zelf een weekje afwezig te zijn geweest heb toch wel even wat in te halen. Ik denk dat de enkele teleurstellingen niet opwegen tegen alle mooie belevenissen. Geen bier op het terras.... welke idioot heeft dat bedacht? Bier in een mok doet denken aan Duitsland maar die hebben dan weer een deksel op de mok. Jullie komen niets te kort lijkt me.
Veel plezier nog deze week.
