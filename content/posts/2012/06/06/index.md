---
title: "Great Smoky Mountains National Park"
date: 2012-06-06T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- USA
- 2012

comments: false
---

Vanmorgen zijn we op tijd opgestaan om nog even snel wat boodschappen te doen bij de lokale Walmart, de auto weer volgetankt (ik rij met een ei onder mijn voet en dan verbruikt het ding nog 1 liter per 4 kilometer). In het National Park zelf zijn namelijk geen faciliteiten, en dus zit de koelkast en de vriezer helemaal vol. We hebben voor de komende dagen plaatsen moeten reserveren, want Smoky Mountains is druk, erg druk. Het schijnt het meest bezochte park van de VS te zijn. Zal wel komen doordat het makkelijk bereikbaar is, dicht bij de bewoonde wereld ligt, en bovendien is het nog gratis ook!

Vanuit de zuidelijke ingang in Cherokee, North Carolina zijn we naar de camping in Cades Cove gereden, in het westen van het park. Deze rit duurde bijna 2 uur, en geeft dus wel aan dat het een groot park is. Hier hebben we fietsen gehuurd bij Marvin zonder voortanden en de scenic loop van 11 mijl gefietst. Stel je even voor hoe het klinkt als iemand zonder voortanden "Please do not approach or feed the wildlife" zegt...

![Marvin](./images/IMG_0560.JPG)

Het ging behoorlijk bergop, maar het was zeker de moeite waard. We hebben diverse herten gezien en een zwarte beer!
En natuurlijk weer op z'n Amerikaans, het werd ons zeer aangeraden om een helm op te zetten, en op twee "afdalingen" in het parcours waren we verplicht om de fiets aan de hand te nemen en naar beneden te lopen.

![Danger!](./images/IMG_0562.JPG)

![Danger!](./images/IMG_0570.JPG)

Ik tik dit berichtje bij ons kampvuur en om ons heen zwermen al vuurvliegjes. Een paar dagen geleden hebben we ze ook al gezien, en wij zijn blijkbaar de enige die het bijzonder vinden... In het donker lijkt het wel of ze zo'n knipperende kerstverlichting hebben opgehangen. Het is echt een heel mooi gezicht!

{{< youtube 5zksprzfM1Q >}}

## 1 opmerking

### Ronald 12 juni 2012 om 07:44

Heb je een opname van Marvin gemaakt? Ik ben wel benieuwd hoe dat klinkt.
