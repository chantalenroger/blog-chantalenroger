---
title: "Dollywood"
date: 2012-06-08T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- USA
- 2012

comments: false
---

We hadden al gemeld dat Great Smokey Mountains het druk park is, maar we zijn er ook achter gekomen dat ze hier niet echt voorbereid zijn op RV's. Dat wil zeggen, de wegen zijn prima te berijden, en campings hebben meerdere plekken voor ons (zonder stroom en electra trouwens), maar parkeren bij de start van een wandeling is wel een enorm probleem. De parkeerplaatsen zijn al niet groot, en als er dan ook nog eens heel veel mensen zijn, dan betekent het dus (erg) vroeg opstaan om een plekje te kunnen claimen voor onze camper. En dan het liefst ook nog één zodat die Amerikaanse gasten je niet klem kunnen zetten, want ze kijken nergens naar! In andere parken worden vaak speciale parkeervakken gemaakt voor RV's en bussen, maar hier dus helemaal niet.

En dus hebben we voor vanmorgen om 6 uur de wekker gezet, en maar meteen gaan rijden naar de trailhead van de Alum Cave Trail; volgens ons boekje met wandelingen dé wandeling van het park. Om 7 uur waren we op de parkeerplaats en die was al redelijk gevuld, maar wij konden nog een mooi plekkie bemachtigen gelukkig. Na het ontbijt en nadat we onszelf gewassen hadden, zijn we op pad gegaan. Het pad volgt voor een groot deel een beek die je een keer of 5 middels een smalle en glibberige balk moet oversteken.

![Alum Cave Trail](./images/IMG_0659.JPG)

![Alum Cave Trail](./images/IMG_0665.JPG)

Wat redelijk uniek schijnt te zijn, is de arch waar je onderdoor loopt. Deze is niet ontstaan door erosie, maar door het herhaaldelijk bevriezen en weer ontdooien van water wat in spleten gaat zitten.

![Alum Cave Trail](./images/IMG_0671.JPG)

Ze zeggen wel eens dat de reis belangrijker is dan het doel, en dat geldt ook voor deze wandeling. Voor ons was het eindpunt een overhangende rotspartij, je kunt nog een kilometer of 3 doorlopen en dan kom je bij een of ander hostel waar je eventueel kunt overnachten.

![Alum Cave Trail](./images/IMG_0672.JPG)

Omdat wij dus erg vroeg al aan de wandel waren, liepen we op weg naar boven redelijk alleen. Op de weg terug was het al erg druk met mensen die naar boven liepen, en was de parkeerplaats helemaal vol, en stonden er veel auto's in de berm geparkeerd.

We hadden nog veel tijd 's middags dus zijn we naar de noordelijke toegangspoort van het park, Gatlinburg, gereden. En wat een schok was dat, we konden onze ogen niet geloven! Na ruim 2 weken alleen maar bomen en bergen gezien te hebben, kwamen we nu uit in een dorp zoals dat alleen maar in Amerika gemaakt kan worden. Valkenburg is er helemaal niks bij en we denken dat Las Vegas en Disneyland hiermee een grote concurrent hebben. Een paar voorbeelden:

- minigolfbanen met een betonnen octopus van zeker 10 meter hoog
- kartbanen in Nascar stijl met een baan van vier verdiepingen
- een huis wat volledig ondersteboven staat
- Christ in the Smokies: "An inspiring portrayal of the life of Christ. Over 100 life-sized wax figures and a collection of priceless coins & gems"
- en als (gelukkig heel smaakvol) hoogtepunt: een museum in kingkong stijl

Oke, op Times Square was het druk, hier was het nog véél drukker!

Country-legende (?) Dolly Parton heeft hier haar eigen pretpark Dollywood. Helaas hebben we geen tijd om dit te bezoeken, maar wellicht voor een volgende keer. Of misschien ook niet.

## 1 opmerking

### Anoniem 12 juni 2012 om 22:24

Op zo'n overdreven minigolfbaan spelen lijkt me lachen, omdat 't zo belachelijk is. Leuke avonturen hoor, jammer dat je zo vroeg een plekje moet claimen. Oosterijk geniet van alle berenverhalen.
Groetjes
