---
title: "Shenandoah National Park"
date: 2012-06-01T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- USA
- 2012

comments: false
---

Na 3 dagen New York en 1 dag Washington hebben we voorlopig wel genoeg steden gezien, dus op naar het eerste nationale park van deze reis: Shenandoah National Park. Onderweg hebben we nog even de verplichte BBQ gekocht bij de Walmart. We hebben een mooi plekje gevonden op Mathews Arm Campground. Toen ik de BBQ aan 't monteren was ("no tools needed"), liep een hert door onze achtertuin. En een paar minuten later twee kleine beertjes. Helaas waren we net te laat met de camera, dus hiervan geen bewijsmateriaal.

![Mathews Arm](./images/IMG_0192.JPG)

Het was de bedoeling om de volgende dag te gaan wandelen, maar toen we wakker werden, was het al heel erg bewolkt, en de rest van de dag heeft het zo'n beetje geregend. Aangezien we op de terugweg weer door dit park komen, hebben we maar besloten om maar alvast richting onze volgende bestemming te rijden: de Blue Ridge Parkway, 400-nog-wat aan mijlen, met onderweg veel bezienswaardigheden.

![Wallnt Hills KOA](./images/IMG_0248.JPG)

We zijn er vandaag achtergekomen, dat vanaf deze week hurricane-season is in Virginia. De hele dag waren op de radio al waarschuwingen voor "severe thunderstorms", en toen we op de camping aankwamen (Wallnut Hills KOA in Staunton) kwam het met bakken uit de hemel. Bij de receptie werd verteld dat we in geval van nood naar het dichtstbijzijnde toiletgebouw moesten gaan.

Inmiddels is het droog en waait het niet meer, we vermoeden dat het een rustige nacht gaat worden. We hebben in ieder geval wel eend op de BBQ gehad vanavond.

![Wallnt Hills KOA](./images/IMG_0244.JPG)

## 2 opmerkingen

### Gerard2 juni 2012 om 13:16

Het ziet er allemaal geweldig uit en jullie hebben zo te zien een goede camper. Verder hoop ik dat de hurricane met een grote boog om jullie heen waait. Veel plezier samen.

### Ronald4 juni 2012 om 08:09

Ducksauce!!
