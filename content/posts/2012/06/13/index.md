---
title: "Shenandoah National Park deel 2"
date: 2012-06-13T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Verenigde Staten
- 2012

comments: false
---

Op de heenreis was het slecht weer in Shenandoah en dus zijn we hier toen snel doorheen gereden. Dit alles met het idee dat we op de terugreis hier toch weer zouden komen. Het park is zo'n 160 kilometer van noord naar zuid, maar daar tegenover staat dat het met gemiddeld een kilometer of 15 relatief smal is. Het komt er dus op neer dat de bergrug uitgeroepen is tot nationaal park. De Blue Ridge Parkway hebben ze aangelegd om dit park te verbinden met de Great Smoky Mountains, zo'n 700 kilometer verder naar het zuid-westen gelegen.

Gistermiddag zijn we dus weer aangekomen in Shenandoah en hebben we kamp opgeslagen op de Loft Mountain camping. We hebben een mooi plekje gevonden, vlak bij een toegangspaadje naar de Appalachian Trail waarover we eerder bericht hebben.

![Loft Mountain Campground](./images/IMG_0944.JPG)

Helaas zijn ze ook in dit park niet echt voorzien op ons formaat camper, dus toen we vanmorgen een parkeerplekje zochten bij de start van onze wandeling naar de Doyles River watervallen kwamen we bedrogen uit. Grrrrrrr. Dus weer terug naar de camping gereden en toch maar de extra 4 kilometer gelopen via de nabij gelegen Appalachian trail.

![Doyles River Waterfalls](./images/IMG_0956.JPG)

Onderweg kwamen we een jongeman tegen met 25 kilo aan spullen op z'n rug vastgebonden die in zijn eentje bezig was met de volledige Appalachian trail vanuit Georgia naar Maine. Dat is dus de volledige 2000 zoveel mijl! Hij hoopte op 15 juli bij Harpers Ferry in Maryland te zijn, anders zou hij mogelijk het laatste stuk niet redden. Hij vertelde ook dat de laatste 400 mijl de moeilijkste schijnen te zijn. Oh, en tussen neus en lippen door vertelde hij ook nog dat hij een paar minuten geleden een beer had gezien op ons paadje...

Na een paar angstige minuten kwamen we aan bij de parkeerplaats waar we 's morgens dus geen plek hadden gevonden. Gelukkig zonder beer, en gelukkig liepen hier meer mensen en werd het pad breder en het terrein overzichtelijker.

De watervallen waren wel mooi, maar niet spectaculair zoals we gewend zijn van Yosemite. Toch was de tocht van uiteindelijk 10 kilometer de moeite waard.

![Doyles River Waterfalls](./images/IMG_1003.JPG

Het is de bedoeling dat we tot en met woensdag in Shenandoah blijven en iedere nacht op een camping noordelijker gaan slapen, en dan de donderdag gebruiken om in een ruk naar New Jersey te rijden.
