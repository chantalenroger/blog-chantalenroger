---
title: "Olympic National Park (2)"
date: 2012-11-03T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Verenigde Staten
- 2012

comments: false
---

Aangezien we gisteren in het donker aankwamen, hebben we vanmorgen eerst ons huis van buiten bij daglicht bekeken.

![Sol Duc River Cottage](./images/IMG_2109.JPG)

![Sol Duc River Cottage](./images/IMG_2101.JPG)

Het is een riant plekje, van alle gemakken voorzien, inclusief een hottub. Die hebben we de laatste dagen moeten missen, en dat is toch erg behelpen natuurlijk.

Na het ontbijt zijn we Rialto Beach gaan bekijken. Er liggen erg veel aangespoelde boomstronken op het strand, en dat geeft het geheel een spooky aanblik.

Al snel zagen we twee zeehonden die ons nauwlettend in de gaten hielden. Ook waren er veel zeevogels waaronder ook pelikanen.

![Rialto Beach](./images/IMG_2131.JPG)

![Rialto Beach](./images/IMG_2165.JPG)

![Rialto Beach](./images/IMG_2170.JPG)

![Rialto Beach](./images/IMG_2184.JPG)

![Rialto Beach](./images/IMG_2182.JPG)

Na lekker te zijn uitgewaaid zijn we doorgereden en het feitelijke Nationale Park ingegaan om het Hoh rainforest te bezoeken. Met ons hadden nog vier andere mensen bedacht om hier vandaag heen te gaan, dus het was dringen geblazen bij het bezoekerscentrum. Daar werden we trouwens opgewacht door een Roosevelt Elk, de grootste soort van de Verenigde Staten. En bij "groot" moet je denken aan formaat paard!

![Roosevelt Elk](./images/IMG_2190.JPG)

We werden gewaarschuwd voor die lieve hertjes, want het is paartijd, en dan willen de mannetjes nog wel eens agressief zijn. Kan ik me wel iets bij voorstellen, als je maar een keer per jaar mag :-)

De wandeling door het regenwoud was opvallend genoeg droog, niet al te inspannend, en heel erg mooi. Over alle bomen groeien mossen zo groot als een bankstel.

![Hoh rainforest](./images/IMG_2191.JPG)

![Hoh rainforest](./images/IMG_2208.JPG)

Na deze overweldigende dag zonder een druppel regen, stapten we weer in de auto op weg naar huis. Daar hebben we eerst even gerust in de hottob, en toen ons zelf gemaakte potje opgegeten.
