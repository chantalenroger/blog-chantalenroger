---
title: "Mount Saint Helens"
date: 2012-10-30T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- USA
- 2012

comments: false
---

Omdat de weg naar de oostkant van Mount Rainier wegens sneeuw gesloten was, moesten we onderlangs het park rijden om daar toch een kijkje te kunnen nemen. En dat betekent hier dus gewoon een ritje van anderhalf uur, en de daarbij behorende kwart tank benzine. Maar gelukkig was de weg heel mooi, met veel loofbomen in herstkleur en watervallen, en ondanks de regen waren we behoorlijk in onze nopjes.

![Mount Saint Helens](./images/IMG_1755.JPG)

![Mount Saint Helens](./images/IMG_1770.JPG)

We hebben niet veel gedaan, af en toe kwam de regen met bakken uit de hemel! De motor van de ruitenwisser maakt meer toeren dan die van de auto.

![Mount Saint Helens](./images/IMG_1783.JPG)

We zijn de Chinook pass op gereden, die ondanks het hoogste punt van 1600 meter, het grootste deel van het jaar ondergesneeuwd is. Wij hadden nog net geluk, enkel op de parkeerplaatsen lag sneeuw (leuk: donutje draaien!).

![Chinook pass](./images/IMG_1764.JPG)

En toen werd het tijd om via de oostkant van Mount St Helens naar onze volgende overnachtingsplek te gaan in Carson, op de grens met de staat Oregon. Onderweg hebben we zo'n beetje alle weerstypen mogen meemaken: van regen en stralende zonneschijn (ok, was maar tien minuten), naar een 30 centimeter dik pak sneeuw op de weg.

Mount St Helens is een vulkaan, die voor het laatst in 1980 actief is geweest. Toen is een heel groot stuk van de berg ontploft, en de gevolgen daarvan zijn nu nog steeds heel goed zichtbaar. Op veel plekken is geen boom te zien, of ze liggen als luciferhoutjes op de grond. We zijn via een zijweggetje naar Windy Ridge gereden, en die deed z'n naam alle eer aan... Wat een enorme wind stond daar en we waren helemaal alleen.

![Windy Ridge](./images/IMG_1810.JPG)

Ik las zojuist overigens dat de uitbarsting van 1980 model heeft gestaan voor de film Dantes Peak met Pierce Brosnan.

Rond 18 uur kwamen we aan bij ons bed and breakfast Carson Ridge. We hebben een upgrade gekregen naar een superdeluxe cabin, en maar goed ook, want we blijven hier twee nachten. Na het verrassend goede eten in de lokale speelautomatenhal hebben we kennisgemaakt met de eigenaar Pete, een Engelsman die zeer enthousiast en hartelijk was. Voor dit vak moet je geboren zijn blijkt maar weer.

![Carson Ridge](./images/IMG_1894.JPG)
