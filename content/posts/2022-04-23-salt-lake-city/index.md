---
title: "Salt Lake City"
date: 2022-04-23T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Travel
- USA 2022
---

Vrijdag ochtend hebben we alle covid-gerelateerde documenten bij de KLM aangeleverd, en na een paar uurtjes kwam het verlossende woord: de documenten zijn akkoord, dus we kunnen op reis! Boarding passen kunnen we niet printen omdat de formulieren aan de balie ook nog moeten worden gecontroleerd.

's Middags zijn we na de koningsspelen en de lunch naar het Van der Valk hotel bij Schiphol gereden. Daar kunnen we de auto ook meteen laten staan. De dames hebben wat gezwommen en 's avonds hebben we gegeten in het hotel. Daarna op tijd naar bed, want morgenvroeg hebben we de shuttlebus om 05:30 gereserveerd die ons naar de vertrekhal brengt.

{{< imgproc "images/IMG_2243.JPG" Resize "1024x" >}}

We hebben een uur in de rij gestaan om de koffers af te geven. De security en douane ging gelukkig een heel stuk sneller, zodat we om 07:30 al alle formaliteiten achter de rug hadden. We merkten al dat het erg druk was, maar de dag had nog een leuke verrassing in petto. Het KLM grondpersoneel dacht dat de drukste dag van het jaar een mooi moment was om te gaan staken. Dit betekende dus dat het vliegtuig dat uit Salt Lake City kwam om ons op te halen niet werd uitgeladen, en de koffers van de passagiers uit Amsterdam richting Salt Lake City niet werden ingeladen. Uiteindelijk vertrokken we met een klein half uurtje vertraging.

Na 10 uur landden we in Salt Lake City. We waren de allereerste bij de douane, dus na 10 minuten stonden we al bij het kantoortje om onze koffers als vermist op te geven.

Nadat we de auto opgehaald hadden bij Alamo zijn richting het eerste hotel gereden. Onderweg hebben we nieuwe wandelschoenen gekocht bij REI (want die zaten in een koffer natuurlijk). Het Hampton Inn & Suites hotel in Orem is keurig, met een binnen zwembad. Ik en Sofie zijn gaan zwemmen terwijl Chantal even in de naastgelegen Walmart duikt voor wat toiletspullen (want die zaten in een koffer natuurlijk). Na het zwemmen hebben we een sim-kaartje geregeld voor mobiele data, hebben we een beer gekocht voor Sofie en hebben we een snelle hap bij de McDonald gedaan. Om 21 uur ging bij ons alledrie het licht uit.

{{< imgproc "images/IMG_2266.JPG" Resize "1024x" >}}