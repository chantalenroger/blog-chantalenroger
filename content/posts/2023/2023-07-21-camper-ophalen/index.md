---
title: "Camper ophalen"
date: 2023-07-21T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Travel
- Zomervakantie 2023
- USA 2023
- 2023

comments: true
---

Vandaag belooft een wat rommelige dag te worden. We moeten de camper ophalen aan de andere kant van de stad. Een ritje van niks, maar het verkeer in Portland is dramatisch. Het is slechts 45 kilometer, maar we doen er bijna 2 uur over.

Toen we het kantoortje van het verhuurstation inliepen, waren we meteen blij dat we onze eigen slaapzakken, kussens en huisraad (van de lokale Ikea!) bij ons hebben. Het is er vies en rommelig, en de mevrouw van dienst zag er uit alsof ze voor het laatst onder de douche is geweest toen de Beatles hun laatste nummer 1 hit hadden.

We zijn de enigen, dus het papierwerk is vlug geregeld. Van buiten zit de camper onder de krassen en deuken, maar van binnen ziet het wel oke uit. Het is wel allemaal stoffig, maar dat is voor later zorg. Na een kritische inspectie onzerzijds, blijkt dat 1 van de gaspitjes niet aan blijft (kunnen ze niet fixen, maar vinde we niet zo belangrijk). Ook komt er geen water uit de toilet, maar ook dat kunnen we zelf oplossen (met een plastic bakkie van dezelfde Ikea). Al met al zijn we redelijk vlot weer op pad. Dat moet ook want we hebben toegangskaarten gekocht voor het zwembad naast onze eerste camping. Bovendien moeten we eerst de auto terug brengen naar de Hertz. Terwijl ik de auto aflever, maakt Chantal de eerste kasten schoon op de parkeerplaats van de Target.

Het is ongeveer anderhalf uur rijden naar McMinnville. Hier ligt onze eerste camping van deze reis: Olde Stone Village RV Park. Het blijkt een keurige plek te zijn. Naast de camping ligt een luchtvaart museum en een water park in luchtvaart thema met de heel toepasselijke naam Wings & Waves. Er staat een joekel van een jumbojet op het dak, en waar normaal gesproken de deuren zitten, komen nu glijbanen naar buiten. Sofie en Chantal gaan een duik nemen, ik mag nog niet vanwege mijn Domme Actie Met De Schaar van afgelopen weekend.

{{< imgproc "images/IMG_3229.jpg" Resize "1024x r0" >}}

{{< imgproc "images/IMG_3230.jpg" Resize "1024x r0" >}}
