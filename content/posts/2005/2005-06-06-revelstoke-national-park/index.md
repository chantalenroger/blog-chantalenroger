---
title: "Revelstoke en Glacier National Park"
date: 2005-06-06T16:14:25+02:00
publishDate: 2022-04-01T16:14:25+02:00
author: Chantal en Roger
tags:
- Travel
- Zomervakantie 2005
- Canada 2005
- 2005

comments: true
---

Ondanks de regen hebben we vandaag toch veel gedaan. Vanmorgen begonnen we de dag met het Revelstoke Railway Museum. Er wordt van alles uitgelegd over de aanleg van de spoorweg over Roger's Pass. Ook hebben ze daar een stoomlocomotief en een "business" wagon staan. Het is kleinschalig en daarom juist charmant.

Omdat het daarna redelijk opgeklaard was, zijn we begonnen aan wat korte wandelingen. De "Skunk Cabbage Trail" en de "Giant Cedars Trail", beide in Revelstoke National Park. En ook nog de ""Hemlock Grove Trail" en de "Abandoned Rails Trail" in Glacier National Park. Allemaal korte wandelingetjes, varierend van 0.4 tot 2.4 km, maar zeker de moeite waard.

's Middags hebben we nog wat door Revelstoke gewandeld, waarbij we een Nederlands winkeltje ontdekten. Het blijkt eigendom te zijn van een Friese familie die sinds december 2004 deze winkel runnen. Ze verkopen drop, stroopwafels, boerenkool uit blik, hagelslag en natuurlijk Duyvis nootjes. Wij kopen er echt Nederlands brood.

We hebben nog wat vlees over in de koelkast, dus ook vandaag gaat de bbq aan.

Volgens de eigenaar van de camping wordt het vanaf woensdag zonnig weer. Laten we het hopen, want tot nu toe is het wisselvallig weer geweest.
